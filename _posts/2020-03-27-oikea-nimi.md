---
layout: post
title: Ajatuksia realname-pakosta
subtitle: Miksi oikean nimen käyttö Internetissä ei ole oleellista?
comments: false
tags: [moderointi,realname]
---
Kanavan historian toisena päivänä ponnahti esille keskustelu, jota
moderaattorit olivatkin odottaneet. Muutamilla IRC-kanavilla,
erityisesti pitkään toimineella #ham.fi:llä, on käytössään sääntö,
että keskustelussa on käytettävä oikeaa nimeä. Tässä hyödynnetään
IRC:n realname-kenttää, johon voi syöttää haluamansa tekstin.

## Internetin keskustelun laadusta

Aiheeseen liittyviä akateemisia tutkimuksia voi vinkata
minulle. Kirjoitan kuitenkin itse omasta kokemuksesta, mitä on
kertynyt IRC:n, lehtien kommenttipalstojen, Homman,
jne. lukemisesta parinkymmenen vuoden ajalta.

On usein sanottu, että ihmiset eivät voi sanoa mitä tahansa, jos he
esiintyvät omilla nimillään. Tämä kuitenkin on käytännössä
näyttäytynyt usein juuri päinvastaisessa valossa. Ihmiset ovat
esittäneet hyvinkin radikaaleja mielipiteitä ja saaneet näkyvyyttä,
jota voi sitten hyötykäyttää esimerkiksi vaaleissa – niissähän
jokainen ehdokas esiintyy omalla nimellään ja nimelle halutaankin
tunnettuutta.

Sen sijaan ne, jotka ovat halunneet olla näkymättömämpiä, oikean nimen
käyttö on ongelmallisempaa. Tämä on tuttua kun olen ollut muinoin
moderoimassa homoille tarkoitettua irkkikanavaa. Tällaisessa
yhteisössä on ollut pakko yrittää pitää keskustelu laadukkaana, tai
ainakin asiallisena, nimimerkkien käytöstä huolimatta.

## Kuinka saada aikaan "laatu"

Nimimerkkien käyttö ei ole anonyymiä, se on pseudonyymiä. Anonyymissä
keskustelussa ihmisen lähettämät viestit näkyvät
nimettöminä. Pseudonyymiä käyttäessä ihminen sen sijaan esiintyy
tietyllä nimimerkillä, jonka saa itse vapaasti valita. Nimimerkikseen
voi valita halutessaan myös oman nimensä.

Keskustelun laatu syntyy mielestäni siitä, että kaikilla on yhteinen
käsitys siitä, mikä on tietyn keskusteluryhmän aihepiiri ja mistä
asioista siellä on asiallista puhua. Ihmisillä on luontaisesti taju
ymmärtää konteksti, tai ainakin näin toivon. Tämän kanavan aihe on
nimenomaan radioamatööritoiminta.

Kun puhutaan radioamatööritoiminnasta, niin on ihan ymmärrettävää,
että välillä menee politiikan puolelle. Taajuusallokaatiot ovat
politiikkaa. Kaupunkien tarjoamat avustukset, kerhotilojen
vuokrauskäytännöt ja monet muut asiat ovat politiikkaa. Siksi kanavan
säännöissä ei ole kielletty politiikasta puhumista. On sen sijaan
puututtu poliittisen keskustelun lieveilmiöihin, kuten vihapuheeseen
ja agitointiin.

Näille löytyy erilaisia määritelmiä mm. Wikipediaa lukemalla. Vaikka
näiden käsitteiden tarkka määritelmä onkin aina hiukan veteen
piirretty viiva, niin usein sen kuitenkin tunnistaa kun sitä näkee.

Jos kuitenkaan itselle ei ole ihan selvää, mitä näillä käsitteillä
tarkoitetaan, niin kannattaa välttää politiikasta puhumista kanavalla
ylipäätään. Kannattaa myös kuulostella yleistä ilmapiiriä. Jos muita
ei kiinnosta asiasta puhuminen tai jos kierrokset nousevat puolin ja
toisin liian korkealle, kannattaa antaa tilaa puhua muista
aiheista. Ei ole tärkeää aina olla itse oikeassa ja pystyä sanomaan
viimeistä sanaa.

Parasta moderointia on sellainen moderointi, jossa ei tarvitse koskaan
varsinaisesti käyttää teknistä valtaa, kuten porttikieltoja. Hyvä
keskustelu on jokaisen siihen osallistuvan osapuolen vastuulla.

Ollaan siis vähän parempia kuin Internet keskimäärin, siinä hyvä ohje.

## Teknisistä rajoitteista

On yllä mainittujen seikkojen lisäksi myös tekninen syy, miksi
realname-pakkoa ei olisi mahdollistakaan ottaa käyttöön.

Matrix-IRC-siltauksen käyttöehtoihin, ainakin Freenoden osalta, on
määritelty, että jokaisen Matrix-käyttäjän yksilöivä ID tallennetaan
realname-kenttään. Juuri siihen kenttään, jota esimerkiksi #ham.fi
edellyttää oikean nimen tallentamiseen. Ei siis ole mahdollista
käyttää Matrixia ja sitä kautta Matrixin tukemia siltausratkaisuita
esimerkiksi Telegrammiin ja Whatsappiin paikoissa, joissa on
ns. realname-pakko.

Vaikka emme olekaan Freenodessa, niin samaa sovellusta käytetään myös
IRCNetin siltaamiseen eikä asetus ole toistaiseksi
konffattavissa. Asiaan on kehitteillä parannuksia, mutta niitä ei
haluta odottaa loputtomiin. Siispä tämän hetken, vuoden 2021,
maailmassa on käytettävä niitä ratkaisuja, jotka ovat nyt olemassa ja
saatavilla.

Mukavia hetkiä uuden kanavan parissa! Ja nähdään tapahtumissa, heti
kun se on mahdollista!

*Joel Lehtonen / OH64K / Zouppen*
